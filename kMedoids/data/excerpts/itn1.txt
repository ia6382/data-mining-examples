Resta da risolvere, però, il problema di quale rapporto ci sia tra Perun e Thor, il dio germanico della folgore (nella Rus' erano presenti i Variaghi), e Perkūnas, divinità baltica raffigurata proprio come Perun. In definitiva, non è ancora chiaro se Perun fosse una divinità propria del mondo slavo, o presa "in prestito" dal mondo germanico o da quello baltico (è nelle lingue baltiche che il nome di Perkūnas è ricollegabile al "tuono": ancora oggi in lettone perkůns significa 'tuono', mentre parole analoghe in ucraino o in polacco potrebbero essere entrate in tempi posteriori). Tra l'altro, non è escluso che il nome del dio Thor si trovasse scritto su qualche fonte in caratteri runici, e gli autori delle cronache slave possano aver confuso nella traslitterazione una Þ con una P. 